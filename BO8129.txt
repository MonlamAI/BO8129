 ཆུང་མར་སྤྲིངས་བའི་འཕྲིན། 

སྙིང་ཉེ་བའི་ཆུང་མ་ལགས།
ཉིན་མང་པོ་ཞིག་ལ་མཚོ་གྲུ་རུ་བསྡད་རྗེས།དེ་རིང་ད་གཟོད་ང་ཚོ་ཨེ་ཌན་ལ་ཐོན་འགྲོ་བས། ཡུན་རིང་པོ་ཞིག་གི་རྗེས་མཚོ་དང་ཁ་བྲལ་ཏེ་སྐམ་སའི་ཐོག་ཏུ་བགྲོད་ཐུབ་པར་བསམ་ན་སྤྲོ་སྣང་ལྡན་པ་ཞིག་རེད་མོད། འོན་ཀྱང་། ས་ཆ་དེར་འགོ་ནད་ཅིག་གིས་ཁྱབ་སྐད་ཐོས་པས། དེར་ཐོན་མ་ཐག་གྲུ་གཞན་ཞིག་གི་ནང་སྤོར་དགོས་ཟེར། དེ་བས་དཀའ་སྣང་ཞིག་ལྷག་ཏུ་སྐྱེས་ཡོང་གིན་འདུག ད་ཐེངས་ཀྱི་འགྲུལ་བཞུད་འདི་ནི་སྡུག་བསྔལ་རྐྱང་རྐྱང་ཞིག་ལས་མ་འདས་ཏེ། མཚོ་གྲུ་རུ་བསྡད་དེ་ཉིན་གསུམ་གྱི་རིང་ལུས་པོ་ཡོངས་སུ་ཚ་རྒྱས་ཏེ་འགུལ་ཡང་མི་ཐུབ་པའི་ཚོད་རེད། མ་ཟད་ཅི་ཞིག་ཟ་ཡང་ཕྱིར་སྐྱུག་ཡོང་བས་ད་ཐེངས་ཀྱི་འགུལ་བཞུད་འདི་ལ་ཉེ་གཏིང་ནས་ལོག་ཡོངས།
འགྲུལ་བཞུད་ཉིན་གཉིས་པའི་དགོང་མོ་དེར། སྣང་བ་ཞིག་ལ་ངའི་རྣམ་ཤེས་ལུས་པོར་བྲལ་ཏེ་ཕྱིར་ཕ་ཡུལ་དུ་ལོག ཁྱིམ་གྱི་མལ་ཁྲི་ཐོག་ཏུ་ཁྱོད་དང་བྱིས་པ་གཉིས་ཀ་ངལ་གསོ་ཡོད་པ་མཐོང་བས། ངས་ཁྱོད་ཀྱི་འགྲམ་པར་འོ་ཞིག་བྱེད་ཞོར་ “ཆུང་མ་ལགས། ད་ཐེངས་ངས་རང་ཉིད་ཀྱི་ལུས་པོ་བསྐྱུར་ཏེ་ཁྱོད་ཐུག་འཕྲད་དུ་ཡོང་ཡོད་པས།རྗེས་ནས་ང་ཡོ་རོབ་ནས་ཕྱིར་ལོག་ཡོང་དུས། སྐབས་དེར་ཁྱེད་ཀྱིས་ང་རིག་ཡོད་མེད་འདྲི་ན་འདོད” ཞེས་བཤད་རྗེས། གཅེས་ཕྲུག་གཉིས་ལ་ཡང་འོ་ཞིག་བྱས་ཏེ་ཕྱིར་ལོག ནད་ཀྱིས་མནར་བའི་ཉིན་དེ་དག་གི་རིང་རང་ཉིད་ཁྱོད་ཁོ་ནའི་གམ་དུ་ཡོད་ན་བསམ་པའི་སྟོང་བསམ་གྱི་ཁྲོད་ནས་དུས་ཚོད་འདའ་ཐབས་བྱེད།གང་ལྟར་ཁྱེད་ཀྱིས་ཀྱང་ང་དྲན་ཡོད་ངེས།ཞིབ་འདང་ཞིག་རྒྱབ་ན་རང་གི་ཕ་ཡུལ་ལས་ལྷག་པའི་དག་ཞིང་ཞིག་གང་ན་ཡང་མིན་འདུག་པས།ཕ་ཡུལ་དུ་ཕྱིར་ཐོན་རྗེས་སླར་ཡང་ཕ་ཡུལ་དང་ནམ་ཡང་ཁ་མི་བྲལ་བའི་ཆོད་སེམས་བརྟན་པོ་ཞིག་སེམས་སུ་བརྡབས་ཡོད།
དེ་རིང་།ཏག་ཏག་གཟའ་འཁོར་གཅིག་གི་རྗེས་འཁྲུས་བྱེད་ཐུབ་སོང་།མ་གཞི་འཁྲུས་ལ་རོལ་བ་ནི་ཆེས་བག་ཡངས་བའི་ངལ་གསོ་དུས་ཚོད་ཅིག་ཡིན་ན་ཡང་།འདི་གར་དེ་དང་ཡེ་ནས་མི་འདྲ་སྟེ། བ་ཚྭའི་ཆུ་ཡིས་ལུས་པོ་ཡོངས་ལྗན་ལྗིན་ཏུ་བཏངས་ཤིང་། སྐྲ་ཡང་འཕྱིང་སྟེ་ལྟ་སྲོལ་མེད་པ་ཞིག་ཏུ་བཏང་སོང་།གྲུ་ཐོག་ནས་འཁྲུས་བྱེད་པ་ནི་དཀའ་ངལ་ཞིག་ལས་ཅི་ཡང་མ་མཆིས། ད་ནི་ང་རང་མཚོ་ལ་ཧ་ཅང་སུན་སྣང་སྐྱེས་ཏེ་འདུག་པས་་མྱུར་དུ་ཡོ་རོབ་ཏུ་ཐོན་ཏེ་མཚོ་དང་ཁ་བྲལ་ན་འདོད། འོན་ཀྱང་།ཡོ་རོབ་ཏུ་ཐོན་པར་ད་དུང་བདུན་གཅིག་ལྷག་འགོར་འགྲོ་སྐད།མ་གཞི་ད་ནི་མཚོ་རླབས་ཡོངས་སུ་འཇགས་ཏེ་གྲུ་ཡི་འགུལ་བསྐྱོད་རྒྱུན་ལྡན་ལྟར་འདུག་པས་དེ་སྔོན་ལྟར་མགོ་ཡོམ་འཁོར་བ་སོགས་ཅི་ཡང་མི་བྱེད་པར་ལུས་པོ་ཡང་བདེ་ལ་བབས་འདུག
འགྲུལ་བཞུད་ཁྲོད་གྲུ་འཁྱམས་ནས་གན་རྐྱལ་ལོག་སྟེ་གཞན་ལ་ཁ་བརྡ་བྱེད་པའམ། སྟོང་འདང་རེ་རྒྱག་པ། ཡང་དཔེ་ཀློག་རྐྱང་རྐྱང་གི་ཉིན་མ་འཁྱོལ་ཐབས་བྱེད།དགོང་མོ་ཡང་ང་དང་གྲོགས་པོ་འགའ་གྲུ་འཁྱམས་ནས་མལ་ས་བཅའ་བ་ལས། གྲུ་ཐོག་གི་ཤིང་ཁང་དོག་མོ་དེ་དག་གི་ནང་ནས་གཉིད་ཀྱང་སྤྲོ་བོ་ཞིག་མ་རེད། མ་ཟད་དེའི་ནང་ནས་ཡུད་ཙམ་བསྡད་རྗེས་མགོ་ཡང་ན་ཡོང་།མདང་དགོང་གློ་བུར་དུ་ཆར་བབས་ན་ཡང་ང་ཚོས་རང་ཉིད་ཀྱི་མལ་གོས་འཁྱེར་ཏེ་ཆར་ཞོལ་བྱེད་པ་ལས། སུ་ཞིག་ཀྱང་ཤིང་ཁང་དོག་མོ་དེའི་ནང་འགྲོ་འདོད་མི་འདུག དགོང་མོ་དེ་ནས་བཟུང་བསྟུད་མར་ཉིན་འགར་ཆར་བབས་རྗེས།སླར་ཡང་དྲོད་སྐྱིད་ཀྱི་ཉི་མ་གཡའ་དག་པའི་གནམ་ངོ་ནས་ག་ལེར་འཛུམ་ཡོང་བས། ཉི་མ་ནི་རང་ཅག་ལ་ཇི་འདྲའི་སྙིང་བ་ཞིག་རེད་ཨང་སེམས།
གྲུ་ཐོག་ཏུ་ད་དུང་བུ་མོ་ཆུང་ཆུང་འགའ་འདུག ཁོ་ཚོའི་ཨ་མ་གློ་བུར་རྐྱེན་ལམ་དུ་ཤོར་ཏེ་ཨ་ཕས་ཁོ་ཚོ་ཁྲིད་ནས་དབྱིན་ཡུལ་དུ་བུད་འགྲོ་ཟེར།ངའི་སེམས་ནང་ནས་སྙིང་རྗེ་ཚད་མེད་ཅིག་སེམས་སྡུག་དང་བཅས་ཏེ་སེམས་པའི་གཏིང་ནས་ཕྱིར་འཕྱོ་ཡོང་།གྲུ་ཐོག་ནས་ཨ་ཕ་དེས་ནམ་ཡང་སེམས་ཁུར་དང་བཅས་ཏེ་བྱིས་པ་ཚོ་གང་དུ་སོང་ན་དེར་གཞུག་དེད་ནས་འདུག་ཀྱང་།ཁོས་བྱིས་པ་གཉོར་སྐྱོང་བྱེད་མི་ཤེས་པ་མ་ཟད།བུ་མོ་ཚོར་གོན་པ་ཞིག་ཀྱང་གོན་ཤེས་ཀྱིན་མི་འདུག།མཚམས་ལན་རེར་ཁོ་ཚོ་ཆར་ནང་དུ་བུད་འགྲོ་བས་ཨ་ཕས་སྡང་བའི་ཉམས་དང་བཅས་ཏེ་སྡིག་ན་ཡང་། བུ་མོ་ཆུང་ཆུང་ཚོས་ “ང་ཚོ་ཆར་ནང་དུ་འགྲོ་བར་ཧ་ཅང་དགའ”་ཞེས་རྩེད་འཇོར་རོལ་ནས་འདུག་པས། ཨ་ཕས་ཁོ་ཚོ་དགའ་སྤྲོས་གཏད་ཡོད་པ་རིག་རྗེས་ངོ་གདོང་འཛུམ་གྱིས་གང་འགྲོ བུ་མོ་ཆུང་ཆུང་དེ་དག་རིག་རྗེས་ངས་ཀྱང་རང་ཉིད་ཀྱི་བྱིས་པ་གཉིས་ཀ་ལྷག་ཏུ་དྲན། མདང་ནུབ་གཅེས་ཕྲུག་བྷེ་ལིས་གྲུ་ཆུང་ཞིག་གི་ནང་ནས་དགའ་སྤྲོས་ངང་རྩེད་འཇོར་རོལ་བཞིན་པ་རྨི་ལམ་དུ་རྨིས་བས།མཛེས་སྡུག་རྐྱང་རྐྱང་གིས་བསླུས་པའི་ཁོ་མོ་ནི་ཇི་འདྲའི་ཡིད་འཕྲོག་པ་ལ་ཨང་།ཁྱེད་ཀྱིས་ང་ཕ་ཡུལ་དུ་ལོག་སྐབས་ཕྲུ་གུ་གཉིས་ལ་ལེགས་སྐྱེས་ཅི་ཞིག་འཁྱེར་ཡོང་དགོས་བ་གསལ་བོ་ཞིག་བཤད་རོགས། གལ་ཏེ་ཁྱེད་ཀྱིས་འཕྲིན་ཡིག་འདི་འབྱོར་མ་ཐག་ཏུ་འཕྲིན་ལན་སྐུར་ཐུབ་སོང་ན། ང་དབྱིན་ཡུལ་དུ་འབྱོར་དུས་ཁྱེད་ཀྱིས་འཕྲིན་ཡིག་མྱུར་དུ་འབྱོར་ངེས། དབྱིན་ཡུལ་དུ་འཕྲིན་སྐྱེལ་ཉིན་མོ་གཟའ་མིག་མར་ཡིན་པ་མ་བརྗེད་ཅིག།ཁྱེད་ཀྱིས་ངའི་ཚབ་ཏུ་བྱིས་པ་ཚོར་འོ་ཡིད་ཚིམས་པ་རེ་བྱེད་རོགས། མ་ཟད་ཁྱོད་རང་ཉིད་ལ་ཡང་།
